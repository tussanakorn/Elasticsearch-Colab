ตราสารที่เชื่อมโยงกับตราสารทุน

3.	ใบสำคัญแสดงสิทธิ (Warrant)
3.1	ความหมายและเงื่อนไขต่างๆ ของ Warrant (วอแรนต์)
	1.	ความหมายโดยสากล Warrant เป็น Option (ออปชั่น) ประเภทหนึ่ง ที่มีลักษณะเป็นสัญญาที่ให้สิทธิในการซื้อหรือขายสินทรัพย์อ้างอิง (Underlying Asset) ในระยะเวลาที่กำหนด เช่นเดียวกับ DW โดย Warrant ส่วนใหญ่จะอ้างอิงกับหุ้นสามัญ
	2.	ความหมายในไทย Warrant เป็นสัญญาที่ให้สิทธิในการจะซื้อหุ้นสามัญอ้างอิง ในระยะเวลาที่กำหนด (ระยะเวลาส่วนใหญี่อยู่ระหว่าง 2 – 10 ปี) โดยผู้ออก Warrant จะเป็นบริษัทที่จดทะเบียนในตลาดหลักทรัพย์นั่นเอง โดยเนื้อหาต่อจากนี้จะกล่าวถึง Warrant ไทยเท่านั้น
	3.	เงื่อนไขที่สำคัญของ Warrant
	ตัวอย่าง Warrant ที่ให้สิทธิในการซื้อหุ้นสามัญ AAA (AAA-W)
		1. หลักทรัพย์อ้างอิง เช่น หุ้นสามัญ AAA คือ Warrant ให้สิทธิในการซื้อหุ้น AAA
		2. อัตราการใช้สิทธิ เช่น 1 : 1 คือ Warrant 1 หน่วย มีสิทธิซื้อหุ้นสามัญได้ 1 หุ้น
		3. ราคาใช้สิทธิ เช่น 15.00 บาท คือ เงินที่ต้องจ่ายเพื่อใช้สิทธิซื้อหุ้นสามัญ 1 หุ้น
		4. กำหนดการใช้สิทธิ เช่น ทุกไตรมาส คือ ใช้สิทธิได้ในเดือน 3, 6, 9, 12
		5. วันหมดอายุ เช่น 30 มิ.ย. 2019 คือ สัญญาหมดอายุ และใช้สิทธิได้ครั้งสุดท้าย

3.2	ความแตกต่างระหว่าง DW และ Warrant
	ประเภทของสิทธิ
		DW: Call และ Put
		Warrant (ไทย): Call
	รูปแบบการใช้สิทธิ
		DW: European
		Warrant (ไทย): Pseudo-American
	อายุของตราสาร
		DW: ≤ 2 ปี
		Warrant (ไทย): 2 – 10 ปี
	ผู้ออกตราสาร
		DW: ธนาคาร, บล.
		Warrant (ไทย): บริษัทของหลักทรัพย์อ้างอิง (เช่น ผู้ออก Warrant ที่ให้สิทธิซื้อหุ้น AAA ต้องเป็นบริษัท AAA เท่านั้น)
	การส่งมอบ
		DW: Physical, Cash Settlement (ไทย)
		Warrant (ไทย): Physical
	กรณีส่งมอบ Physical
		DW: ใช้หุ้นเดิมในตลาด
		Warrant (ไทย): บริษัทออกหุ้นใหม่ (การออกหุ้นใหม่ ส่งผลให้เกิด Dilution effect ส่งผลลบต่อราคาหุ้น และ Warrant)
	Credit Risk
		DW: มี (เนื่องจากผู้ออกต้องหาหุ้นมาให้ หรือ ต้องชำระส่วนต่างราคา)
		Warrant (ไทย): ไม่มี (เนื่องจากหุ้นที่ให้ บริษัทสามารถออกหุ้นเพิ่มเองได้)
	ผู้ดูแลสภาพคล่อง
		DW: ต้องมี ≥ 1 ราย
		Warrant (ไทย): ไม่ต้องมี
	วัตถุประสงค์การออก
		DW: เป็นผลิตภัณฑ์ทางการเงิน
		Warrant (ไทย): ระดมทุน
	ภาษีเมื่อมีการส่งมอบ
		DW: มีภาษี
		Warrant (ไทย): ไม่มีภาษี
	การปรับสิทธิเมื่อปันผล
		DW: ปรับทุกกรณี
		Warrant (ไทย): ปรับเมื่อปันผล > อัตราที่ผู้ออกกำหนด
	การได้มาของตราสารในครั้งแรก
		DW: ได้จากผู้ออกด้วยวิธี Direct Listing (Direct Listing เป็นวิธีการซื้อขายโดยการนำ DW เข้าตลาดหลักทรัพย์ และซื้อขายในตลาดหลักทรัพย์ตั้งแต่ครั้งแรก (ไม่มีการจองซื้อก่อนเข้าตลาด))
		Warrant (ไทย):
			- ให้ผู้ถือหุ้นเดิม (เช่น บริษัท AAA แจก Warrant ให้กับผู้ถือที่หุ้น AAA) โดยอาจแจกฟรีหรือขาย
			- ขายให้ผู้ลงทุนทั่วไป
	อัตราส่วนที่ใช้วิเคราะห์
		DW: มีทั้ง Call DW และ Put DW
		Warrant (ไทย): เหมือน Call DW
	การประเมินมูลค่า
		DW: มีทั้ง Call DW และ Put DW
		Warrant (ไทย): เหมือน Call DW

3.3	กลยุทธ์พื้นฐานของการลงทุนใน Warrant
	1.	ซื้อ Warrant แล้วใช้สิทธิซื้อสินทรัพย์อ้างอิง เป็นการซื้อ Warrant (ซื้อสิทธิที่จะซื้อหุ้น) โดยมีความตั้งใจและเตรียมเงินทุนไว้สำหรับการใช้สิทธิซื้อหุ้นในอนาคต เช่น ผู้ลงทุนมีเงิน 1 ล้านบาท และซื้อ Warrant 1 แสนบาท และเตรียมเงิน 9 แสนไว้เพื่อใช้สิทธิซื้อหุ้น
	2.	เก็งกำไรจากการซื้อแล้วขายเมื่อราคา Warrant ปรับตัวสูงขึ้น เป็นการซื้อ Warrant (ซื้อสิทธิที่จะซื้อหุ้น) โดยไม่มีความตั้งใจและการเตรียมเงินเพื่อจะใช้สิทธิซื้อหุ้นในอนาคต เช่น ผู้ลงทุนมีเงิน 1 ล้านบาท และซื้อ Warrant ทั้งหมด 1 ล้านบาท ทั้งนี้ ที่ผู้ลงทุนเลือกซื้อ Warrant แทนสินทรัพย์อ้างอิง เนื่องจาก Warrant มีความผันผวนของราคามากกว่า และผู้ลงทุนเชื่อว่าราคาหุ้นจะปรับตัวขึ้นในกรณีที่สินทรัพย์อ้างอิงปรับตัวขึ้น Warrant จะปรับตัวขึ้นมากกว่า และอาจทำกำไรหลายร้อยเปอร์เซ็นต์ (ไม่มีเพดานของกำไร) ขณะที่หากราคาสินทรัพย์อ้างอิงปรับตัวลดลง Warrant จะปรับตัวลดลงมากกว่าเช่นกัน แต่การขาดทุนจะไม่เกิน -100% ของเงินลงทุนใน Warrant นั่นเอง