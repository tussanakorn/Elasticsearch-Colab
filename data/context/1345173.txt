ความรู้พื้นฐานของตราสารหนี้

5.	ประเภทของตราสารหนี้
	ในการแบ่งประเภทของตราสารหนี้นั้น มีวิธีการแบ่งหลากหลายวิธี ซึ่งสรุปได้ดังนี้
	แบ่งตามอายุของตราสาร
		ตราสารหนี้ระยะสั้น (อายุ ≤1 ปี)
		ตราสารหนี้ระยะยาว (อายุ >1 ปี)
		ตราสารหนี้ที่ไม่กำหนดอายุไถ่ถอน
	แบ่งตามผู้ออกตราสาร
		ตราสารหนี้ภาครัฐ
		ตราสารหนี้ภาคเอกชน
	แบ่งตามลักษณะการถือ
		ตราสารหนี้แบบมีใบตราสาร (Scrip)
		ตราสารหนี้แบบไม่มีใบตราสาร (Scripless)
	แบ่งตามวิธีจ่ายดอกเบี้ย
		ตราสารหนี้ชนิดจ่ายดอกเบี้ยคงที่ (Fixed interest rate bond)
		ตราสารหนี้ชนิดจ่ายดอกเบี้ยลอยตัว (Floating interest rate bond)
		ตราสารหนี้ชนิดไม่จ่ายดอกเบี้ย (Zero Coupon Bond)
	แบ่งตามวิธีคืนเงินต้น
		ตราสารหนี้ชนิดคืนเงินต้นครั้งเดียวเมื่อครบกำหนดไถ่ถอน
		ตราสารหนี้ชนิดทยอยคืนเงินต้น (Amortizing Bond)
	แบ่งตามสิทธิเรียกร้อง
		หุ้นกู้ไม่ด้อยสิทธิ (Senior Bond)
		หุ้นกู้ด้อยสิทธิ (Subordinated Bond)
	แบ่งตามการค้ำประกัน
		ตราสารหนี้ที่มีหลักทรัพย์ค้ำประกัน (Secured Bond)
		ตราสารหนี้ไม่มีหลักทรัพย์ค้ำประกัน (Unsecured Bond)
		ตราสารหนี้มีการค้ำประกัน (Guaranteed Bond)
	แบ่งตามสิทธิแฝง
		ตราสารหนี้ที่ผู้ออกมีสิทธิไถ่ถอนคืนก่อนครบกำหนด (Callable Bond)
		ตราสารหนี้ที่ผู้ลงทุนมีสิทธิเรียกคืนเงินกู้ก่อนครบกำหนด (Puttable Bond)
		หุ้นกู้แปลงสภาพ (Convertible Bond)
	ตราสารหนี้อื่นๆ
		ตราสารหนี้ชนิดจ่ายดอกเบี้ยโดยอ้างอิงกับตัวแปร
		พันธบัตรชดเชยเงินเฟ้อ (Inflation-Linked bond)
		หุ้นกู้ระหว่างประเทศ (International Bond)
		หุ้นกู้ในประเทศที่จำหน่ายในสกุลเงินต่างประเทศ (FX Bond)
		ตราสารหนี้จากการแปลงสินทรัพย์เป็นหลักทรัพย์ (Securitization)
		ตราสารศุกูก (Sukuk)

5.1	แบ่งตามอายุของตราสาร
	1.	ตราสารหนี้ระยะสั้น คือ ตราสารหนี้ที่อายุ ≤1 ปี เช่น
		*	ตั๋วเงินคลัง ซึ่งออกโดยกระทรวงการคลัง
		*	พันธบัตรระยะสั้น ซึ่งออกโดยธนาคารแห่งประเทศไทย
		*	ตั๋วแลกเงิน (Bill of Exchange: BE) ซึ่งออกโดยบริษัทเอกชน
		*	ตั๋วสัญญาใช้เงิน (Promissory Note: PN) เป็นสัญญากู้ระยะสั้นที่ลูกค้าธนาคารขอกู้จากธนาคาร (ลูกค้าถือเป็นผู้ออกตราสาร)
		*	หุ้นกู้ระยะสั้น (Short-term Debenture) ซึ่งออกโดบริษัทเอกชน
	2.	ตราสารหนี้ระยะยาว คือ ตราสารหนี้ที่อายุ >1 ปี เช่น
		*	พันธบัตรรัฐบาล (Government Bond) ซึ่งออกโดยกระทรวงการคลัง
		*	พันธบัตรรัฐวิสาหกิจ (State Own Enterprise Bond) ซึ่งออกโดยรัฐวิสาหกิจ
		*	พันธบัตรระยะยาว ซึ่งออกโดยธนาคารแห่งประเทศไทย
		*	หุ้นกู้ระยะยาว (Long-term Corporate Bond) ซึ่งออกโดบริษัทเอกชน
	3.	ตราสารหนี้ที่ไม่กำหนดอายุไถ่ถอน (Perpetual Bond) คือ ตราสารหนี้ที่จะชำระดอกเบี้ยไปตลอด และไม่มีการชำระเงินต้นคืน

5.2	แบ่งตามผู้ออกตราสาร
	1.	ตราสารหนี้ภาครัฐ คือ ตราสารหนี้ที่ออกโดยภาครัฐ (กระทรวงการคลัง, รัฐวิสาหกิจ, ธนาคารแห่งประเทศไทย) ซึ่งในทางทฤษฎีแล้วถือว่าเป็นตราสารที่ปราศจากความเสี่ยงในการผิดนัดชำระหนี้ 
	2.	ตราสารหนี้ภาคเอกชน คือ ตราสารหนี้ที่ออกโดยบริษัทเอกชน ซึ่งแต่ละบริษัทอาจมีระดับความเสี่ยงในการผิดนัดชำระหนี้แตกต่างกันขึ้นอยู่กับความมั่นคงของบริษัท และด้วยระดับความเสี่ยงในการผิดนัดชำระหนี้ที่สูงกว่าตราสารหนี้ภาครัฐ ทำให้ตราสารหนี้ภาคเอกชนที่มีอายุเท่ากับตราสารหนี้ภาครัฐมักให้ผลตอบแทนสูงกว่า

5.3	แบ่งตามลักษณะการถือ
	1.	ตราสารหนี้แบบมีใบตราสาร (Scrip) เมื่อมีการซื้อขายต้องนำใบตราสารหนี้ไปสลักหลังเพื่อโอนกรรมสิทธิความเป็นเจ้าของ แล้วส่งมอบใบตราสารหนี้
	2.	ตราสารหนี้แบบไม่มีใบตราสาร (Scripless) จะใช้วิธีการบันทึกข้อมูลในคอมฯ เมื่อมีการซื้อขายจึงไม่จำเป็นต้องมีการสลักหลังและการส่งมอบใบตราสารหนี้

5.4	แบ่งตามวิธีการจ่ายดอกเบี้ย
	1.	ตราสารหนี้ที่จ่ายดอกเบี้ยคงที่ คือ ตราสารหนี้ที่มีกำหนดอัตราดอกเบี้ยแน่นอน เช่น 5% ต่อปี ทั้งนี้ตราสารหนี้ส่วนใหญ่จะเป็นแบบจ่ายดอกเบี้ยคงที่
	2.	ตราสารหนี้ที่จ่ายดอกเบี้ยลอยตัว คือ ตราสารหนี้ที่ดอกเบี้ยสามารถปรับขึ้นลงได้ ตามอัตราดอกเบี้ยที่อ้างอิง เช่น การกำหนดอัตราดอกเบี้ยที่ MLR+1 (MLR (Minimum Load Rate) คือ อัตราดอกเบี้ยที่ธนาคารเรียกเก็บจากลูกค้าชั้นดี มีหลักทรัพย์ค้ำประกัน (เช่น ให้กับผู้ที่กู้ซื้อบ้าน) ทั้งนี้ ดอกเบี้ย MLR ของแต่ละธนาคารสามารถปรับขึ้นลงได้ตามภาวะเศรษฐกิจและกลยุทธ์ของธนาคาร)=> สมมติ MLR เท่ากับ 5% ดอกเบี้ยก็จะอยู่ที่ระดับ 5+1 = 6% แต่หาก MLR เปลี่ยนแปลงเป็น 5.5% ดอกเบี้ยก็จะอยู่ที่ระดับ 5.5 + 1 = 6.5% นั่นเอง และเนื่องจากดอกเบี้ยที่สามารถเปลี่ยนแปลงขึ้นลงได้ส่งผลให้ผู้ออกตราสารซึ่งเป็นผู้กู้กังวลว่าอัตราดอกเบี้ยจะปรับขึ้นสูงเกินกว่าที่ตนเองจะรับได้ ขณะที่ผู้ลงทุนก็กังวลว่าอัตราดอกเบี้ยจะปรับลงจนต่ำเกินไป ตราสารหนี้แบบลอยตัวจึงอาจมีกำหนด Cap และ Floor
		1)	Cap เป็นการกำหนดเพดานขั้นสูงของอัตราดอกเบี้ย เพื่อให้ผู้ออกตราสารใช้ป้องกันความเสี่ยง ไม่ให้อัตราดอกเบี้ยขึ้นสูงเกินกว่าระดับที่ตนเองรับได้
		2)	Floor เป็นการกำหนดอัตราดอกเบี้ยขั้นต่ำ เพื่อให้ผู้ลงทุนใช้ป้องกันความเสี่ยง ไม่ให้อัตราดอกเบี้ยลดลงต่ำกว่าระดับผลตอบแทนขั้นต่ำที่ตนเองต้องการ 
	3.	ตราสารหนี้ที่ไม่จ่ายดอกเบี้ย (Zero Coupon Bond) เป็นตราสารหนี้ที่ไม่มีการจ่ายดอกเบี้ยแต่จะเสนอขายในราคาที่ต่ำกว่าราคาหน้าตั๋ว ทำให้ผู้ลงทุนได้รับผลตอบแทนจากส่วนต่างราคา (Capital Gain) โดยตั๋วเงินคลังถือเป็นตราสารหนี้ชนิดไม่จ่ายดอกเบี้ยประเภทหนึ่ง

5.5	แบ่งตามวิธีคืนเงินต้น
	1.	ตราสารหนี้ชนิดคืนเงินต้นครั้งเดียวเมื่อครบกำหนดไถ่ถอน (Bullet Bond) เป็นรูปแบบของตราสารหนี้ส่วนใหญ่
	2.	ตราสารหนี้ชนิดทยอยคืนเงินต้น (Amortizing Bond) ตราสารหนี้ที่ผู้กู้ชำระดอกเบี้ยพร้อมทยอยคืนเงินต้น ซึ่งมีหลักการเหมือนการผ่อนบ้านนั่นเอง (เงินผ่อนบ้านแต่ละงวด ส่วนหนึ่งจะเป็นดอกเบี้ยและอีกส่วนเป็นเงินต้น)

5.6	แบ่งตามสิทธิการเรียกร้อง ซึ่งหมายถึงลำดับในการได้รับเงินชำระหนี้ ในกรณีที่บริษัทล้มละลายและต้องขายสินทรัพย์เพื่อนำเงินมาชำระหนี้
	1.	หุ้นกู้ไม่ด้อยสิทธิ (Senior Bond) จะได้รับเงินชำระหนี้ก่อนหุ้นกู้ด้อยสิทธิ
	2.	หุ้นกู้ด้อยสิทธิ (Subordinate Bond)

5.7	แบ่งตามการค้ำประกัน
	1.	ตราสารหนี้ที่มีหลักทรัพย์ค้ำประกัน (Secured Bond) คือ ตราสารหนี้ที่ผู้ออกนำสินทรัพย์ มาค้ำประกันในการขอกู้ยืม ซึ่งในกรณีเกิดการผิดนัดชำระหนี้หรือผู้ออกตราสารล้มละลาย ผู้ลงทุนจะมีสิทธิในสินทรัพย์ที่นำมาค้ำประกัน
	2.	ตราสารหนี้ที่ไม่มีหลักทรัพย์ค้ำประกัน  (Unsecured Bond)
	3.	ตราสารหนี้มีการค้ำประกัน (Guaranteed Bond) เป็นตราสารหนี้ที่มีการค้ำประกันโดยบุคคลที่สาม ซึ่งผู้ค้ำประกันจะเป็นผู้ชำระหนี้ทั้งดอกเบี้ยและเงินต้นแทนให้ กรณีที่มีการผิดนัดชำระหนี้
	ทั้งนี้ลำดับในการได้รับเงินกรณีบริษัทล้มละลายเป็นดังนี้ 1.ตราสารหนี้ที่มีการค้ำประกัน 2.หุ้นกู้ไม่ด้อยสิทธิ 3.หุ้นกู้ด้อยสิทธิ 4.หุ้นบุริมสิทธิ 5.หุ้นสามัญ

5.8	แบ่งตามสิทธิแฝง
	1.	ตราสารหนี้ที่ผู้ออกมีสิทธิไถ่ถอนคืนก่อนครบกำหนด (Callable Bond) คือ ตราสารหนี้ที่ให้สิทธิกับผู้ออกตราสารในการไถ่ถอนตราสารหนี้คืนก่อนครบกำหนดสัญญา ซึ่งโดยทั่วไปราคาไถ่ถอนก่อนกำหนด (Call Price) นี้จะสูงกว่ามูลค่าหน้าตั๋ว (Par Value) เพื่อไม่ได้ผู้ลงทุนเสียประโยชน์ โดยผู้ออกตราสารมักใช้สิทธิในการไถ่ถอนคืนก่อนกำหนดเมื่ออัตราดอกเบี้ยในตลาดปรับตัวลดลง (เพื่อ Refinance => โดยไถ่ถอนคืนตราสารหนี้ตัวเก่า และไปออกตราสารหนี้ตัวใหม่ที่จ่ายดอกเบี้ยต่ำลง) และเนื่องจาก Callable Bond ให้สิทธิกับผู้ออกตราสาร ดังนั้นจึงมีดอกเบี้ยสูงกว่าหุ้นกู้ที่ไม่มีสิทธิแฝง
	2.	ตราสารหนี้ที่ผู้ลงทุนมีสิทธิเรียกคืนเงินกู้ก่อนครบกำหนด (Puttable Bond) คือ หุ้นกู้ที่ให้สิทธิกับผู้ลงทุนเรียกคืนเงินกู้ก่อนครบกำหนด โดยราคาที่เรียกคืนนี้เรียกว่า Put Price ซึ่งโดยทั่วไป Put Price จะเท่ากับ Par Value ทั้งนี้ลงทุนมักใช้สิทธิในการเรียกคืนเงินเมื่ออัตราดอกเบี้ยในตลาดปรับตัวสูงขึ้น เพื่อนำเงินที่ได้รับคืน ไปลงทุนตราสารหนี้ใหม่ที่ให้อัตราดอกเบี้ยสูงกว่า และเนื่องจาก Puttable Bond ให้สิทธิกับผู้ลงทุน ดังนั้นจึงมีดอกเบี้ยต่ำกว่าหุ้นกู้ที่ไม่มีสิทธิแฝง
	3.	หุ้นกู้แปลงสภาพ (Convertible Bond) คือ หุ้นกู้ที่ให้สิทธิกับผู้ลงทุนในการแปลงเป็นหุ้นสามัญได้ ซึ่งจะมีกำหนดราคาแปลงสภาพ (Conversion Price) และอัตราส่วนการแปลงสภาพ (Conversion Ratio) หุ้นกู้แปลงสภาพมีลักษณะเสมือน ตราสารหนี้ที่ไม่มีสิทธิแฝง+สิทธิในการแปลงเป็นหุ้นสามัญ ส่งผลให้การเปลี่ยนแปลงของราคาหุ้นสามัญมีผลต่อราคาหุ้นกู้แปลงสภาพดังนี้
		1)	ราคาหุ้นสามัญเพิ่มขึ้น ราคาหุ้นกู้แปลงสภาพจะเพิ่มขึ้นตามเพราะจะได้กำไรมากขึ้นเมื่อแปลงสภาพเป็นหุ้นสามัญ
		2)	ราคาหุ้นสามัญลดลง ราคาหุ้นกู้แปลงสภาพจะลดลงถึงระดับหนึ่งเท่านั้น และในระดับนี้ราคาหุ้นกู้แปลงสภาพจะมีลักษณะเหมือนหุ้นกู้ที่ไม่มีสิทธิแฝงทั่วไป เนื่องจากราคาหุ้นสามัญอยู่ในระดับที่ต่ำ จนผู้ลงทุนเลิกคาดหวังว่าตนเองจะได้กำไรจากการแปลงสภาพ
		3)	ราคาหุ้นสามัญลดลงรุนแรงเนื่องจากบริษัทมีความเสี่ยงที่จะล้มละลาย ราคาหุ้นกู้แปลงสภาพลดลงรุนแรงเนื่องจากความกังวลว่าบริษัทจะไม่สามารถชำระหนี้คืนได้ 

5.9	ตราสารหนี้อื่นๆ
	1.	ตราสารหนี้ชนิดจ่ายดอกเบี้ยโดยอ้างอิงกับตัวแปร (ตราสารหนี้ชนิดจ่ายดอกเบี้ยโดยอ้างอิงกับตัวแปร จะอ้างอิงกับตัวแปรอื่นๆ ที่ไม่ใช่อัตราดอกเบี้ย ตราสารหนี้ที่จ่ายดอกเบี้ยลอยตัว จะอ้างอิงกับอัตราดอกเบี้ยอ้างอิง เช่น MLR, MRR) เช่น ดอกเบี้ยจ่ายอ้างอิงกับดัชนี SET, ราคาหุ้น, ราคาสินค้าโภคภัณฑ์ หรือ ราคาทองคำเป็นต้น
	2.	พันธบัตรชดเชยเงินเฟ้อ (Inflation-Linked bond) เป็นพันธบัตรที่ดอกเบี้ยปรับขึ้นลงตามอัตราเงินเฟ้อ เช่น การกำหนดอัตราดอกเบี้ยที่ เงินเฟ้อ+1 => สมมติ เงินเฟ้อเท่ากับ 2% ดอกเบี้ยก็จะอยู่ที่ระดับ 2+1 = 3% จะเห็นได้ว่าผู้ลงทุนในพันธบัตรชนิดนี้จะสามารถป้องกันความเสี่ยงของเงินเฟ้อได้ เพราะถ้าเงินเฟ้อสูงขึ้นผู้ลงทุนจะได้ดอกเบี้ยเพิ่มขึ้นไปด้วย
	3.	หุ้นกู้ระหว่างประเทศ (International Bond) คือ หุ้นกู้ที่ผู้ออกอยู่ในประเทศหนึ่งแต่จำหน่ายในอีกประเทศหนึ่ง ซึ่งมีประเภทแยกย่อยดังนี้
		1)	หุ้นกู้ต่างประเทศ (Foreign Bond) คือ หุ้นกู้ที่ใช้สกุลเงินเดียวกันกับประเทศที่ไปจำหน่าย เช่น หุ้นกู้ของบริษัทในไทยที่ขายในสหรัฐฯ ในสกุลดอลลาร์ (Yankee bond), หุ้นกู้สหรัฐฯ ที่ขายในญี่ปุ่นเป็นสกุลเยน (Samurai bond), หุ้นกู้สิงคโปร์ที่ขายในไทยเป็นสกุลเงินบาท (Baht bond) โดยชื่อเฉพาะของตราสารหนี้ชนิดนี้จะใช้สัญลักษณ์บางอย่างที่สื่อถึงประเทศที่ไปจำหน่าย เช่น Samurai ที่สื่อถึงญี่ปุ่น
		2)	หุ้นกู้ยูโร (Euro Bond) คือ หุ้นกู้ที่ใช้คนละสกุลเงินกับประเทศที่ไปจำหน่าย เช่น หุ้นกู้ระหว่างประเทศที่จำหน่ายในญี่ปุ่นเป็นสกุลดอลลาร์ (Eurodollar), หุ้นกู้ระหว่างประเทศที่จำหน่ายในสหรัฐฯ เป็นสกุลเยน (Euroyen) โดยชื่อเฉพาะของตราสารหนี้ชนิดนี้จะขึ้นต้นด้วย Euro และตามด้วย สกุลเงินของตราสารหนี้
	4.	หุ้นกู้ในประเทศที่จำหน่ายในสกุลเงินต่างประเทศ (FX Bond) เช่น หุ้นกู้สกุลเงินดอลลาร์สหรัฐฯ ที่จำหน่ายในไทย โดยผู้ออกตราสารอาจเป็นได้ทั้งต่างประเทศหรือไทย
	5.	ตราสารหนี้จากการแปลงสินทรัพย์เป็นหลักทรัพย์ (Securitization) (Securitization คือ กระบวนการแปลงสินทรัพย์เป็นหลักทรัพย์ โดยหลักทรัพย์หรือตราสารหนี้ที่ได้จากกระบวนการนี้ เรียกว่า Asset-back Securities) เป็นการนำสินทรัพย์ที่สามารถสร้างกระแสเงินสดในอนาคต (เช่น ลูกหนี้) มาแปลงเป็นหลักทรัพย์และจำหน่ายให้กับผู้ลงทุน และการที่ตราสารหนี้นี้มีสินทรัพย์มารองรับ (Asset-back Securities: ABS) ทำให้ผู้ลงทุนเปรียบเสมือนเป็นเจ้าของสินทรัพย์นั้น จึงได้รับผลตอบแทนจากกระแสเงินสดของสินทรัพย์ดังกล่าว เช่น การที่กิจการมีลูกหนี้อยู่จำนวน 10 ล้านบาท แต่ในสถานการณ์ปัจจุบันกิจการต้องเงินสด จึงตัดสินใจแปลงลูกหนี้เป็นหลักทรัพย์ออกจำหน่ายให้ผู้ลงทุน และเมื่อเก็บเงินจากลูกหนี้ได้ (ผู้ทำหน้าที่เก็บเงินจากลูกหนี้เรียกว่า Servicer โดยผู้ทำหน้าที่นี้อาจเป็นตัวกิจการที่นำสินทรัพย์มาแปลงเป็นหลักทรัพย์เอง หรือ เป็นบุคคลอื่น) ก็จะนำมาจ่ายเป็นผลตอบแทนให้กับผู้ลงทุน โดยกระบวนการ Securitization จะมีนิติบุคคลเฉพาะกิจเข้ามาเป็นคนกลางเพื่อช่วยดูแลทรัพย์สิน และช่วยจำหน่ายตราสารหนี้ไปยังผู้ลงทุน
	6.	ตราสารศุกูก (Sukuk) เป็นตราสารทางการเงินตามหลักชาริอะห์ (shariah) ของอิสลาม มีลักษณะคล้ายตราสารหนี้ แต่เนื่องจากโครงสร้างตราสารหนี้ที่ผู้ลงทุนเป็นเจ้าหนี้ และการรับผลตอบแทนในรูปดอกเบี้ยนั้นผิดหลักชาริอะห์ ผู้ลงทุนใน Sukuk จะมีฐานะเป็นเจ้าของสินทรัพย์หรือโครงการ และรับผลตอบแทนจากกระแสเงินสดที่สินทรัพย์หรือโครงการนั้นทำได้ เช่น กระแสเงินสดจากการให้เช่าทรัพย์สิน, กระแสเงินสดจากการทำโครงการต่างๆ