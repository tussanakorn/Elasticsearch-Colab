ผลตอบแทนและความเสี่ยงของกองทุนรวม

3.	ความเสี่ยงของกองทุนรวม
3.1	ประเภทของความเสี่ยงของกองทุนรวม
	1.	ความเสี่ยงจากความผันผวนของราคากองทุน (Market risk) คือ ความผันผวนของราคาหรือมูลค่าหน่วยลงทุน ซึ่งความผันผวนของราคากองทุนเกิดจากความผันผวนของสินทรัพย์ที่กองทุนไปลงทุนนั้นเอง โดยระดับความผันผวนสามารถวัดได้ด้วยส่วนเบี่ยงเบนมาตรฐาน (Standard Deviation)
	2.	ความเสี่ยงจากการผิดนัดชำระหนี้ (Credit risk) เกิดขึ้นเมื่อกองทุนลงทุนในตราสารหนี้ โดยความเสี่ยงนี้สามารถวัดได้ด้วย Credit Rating Score
	3.	ความเสี่ยงจากการกระจุกตัว (Concentration risk) การกระจุกตัวสามารถมองได้หลายระดับดังนี้
		*	ระดับสินทรัพย์ การลงทุนในสินทรัพย์เดียวจะมีความกระจุกตัวมากกว่าหลายสินทรัพย์
		*	ระดับกลุ่มอุตสาหกรรม การลงทุนในอุตสาหกรรมเดียวจะมีความกระจุกตัวมากกว่าหลายอุตสาหกรรม
		*	ระดับหลักทรัพย์ การลงทุนในหลักทรัพย์เดียว (เช่น ลงทุนในหุ้นตัวเดียว) จะมีความกระจุกตัวมากกว่าหลายหลักทรัพย์
		โดยกองทุนที่มีความเสี่ยงของการกระจุกตัวสูง มักจะทำให้มี Market risk สูงไปด้วย
	4. ความเสี่ยงด้านสภาพคล่อง (Liquidity risk) แบ่งออกเป็น 2 ระดับดังนี้
		*	ระดับกองทุน กองทุนที่สามารถซื้อขายได้ทุกวันทำการจะมีสภาพคล่องดีกว่า กองทุนที่ซื้อขายได้ทุกสัปดาห์ หรือกองทุนที่มีกำหนดระยะเวลาถือครอง
		*	ระดับหลักทรัพย์ที่กองทุนนำเงินไปลงทุน กองทุนที่นำเงินไปลงทุนในหลักทรัพย์ที่สภาพคล่องน้อย หากมีลูกค้าที่การขายคืนหน่วยลงทุนจำนวนมาก เช่น มีเหตุให้ตื่นตระหนกและขายเทกองทุน (Panic Sell) ทำให้กองทุนต้องขายหลักทรัพย์ที่มีสภาพคล่องน้อย (การต้องรีบขายหลักทรัพย์ที่มีสภาพคล่องน้อย ทำให้กองทุนต้องขายในราคาที่ต่ำกว่าราคาที่ควรจะเป็น ส่งผลเสียต่อมูลค่ากองทุน) เพื่อนำเงินมาให้ผู้ลงทุน 
	5. ความเสี่ยงจากการลงทุนต่อ (Reinvestment risk) แบ่งออกเป็น 2 ระดับดังนี้
		*	ระดับกองทุน การลงทุนในกองทุนที่กำหนดเวลา เช่น Term Fund, Trigger Fund เมื่อครบกำหนดเวลาหรือครบตามเงื่อนไขการปิดกองทุน ผู้ลงทุนจะได้รับเงินคืน ทำให้มีความเสี่ยงในการลงทุนต่อ
		*	ระดับหลักทรัพย์ การที่กองทุนลงทุนในหลักทรัพย์ที่กำหนดอายุโดยเฉพาะกำหนดสั้น เช่น ลงทุนในตราสารหนี้ระยะสั้น ก็จะมี Reinvestment risk สูง
	6. ความเสี่ยงจากอัตราแลกเปลี่ยน (Exchange rate risk / Currency risk) เกิดขึ้นเมื่อกองทุนนำเงินไปลงทุนในสินทรัพย์ด้วยสกุลเงินต่างประเทศ (การลงทุนในหลักทรัพย์ต่างประเทศในด้วยสกุลเงินในประเทศ จะไม่มีความเสี่ยงด้านอัตราแลกเปลี่ยน)
	7. ความเสี่ยงจากผู้จัดการกองทุน (Fund manager risk) ความเสี่ยงด้านนี้จะสูงหากกองทุนบริหารแบบเชิงรุก (Active Management) ซึ่งมีการพึ่งพาความสามารถของผู้จัดการกองทุน โดยผู้จัดการกองทุนอาจตัดสินลงทุนใจผิดพลาด, เกิดอุบัติเหตุ, หรือการย้ายงานได้

3.2	ระดับความเสี่ยงของกองทุนรวมตามประเภทสินทรัพย์
ระดับความเสี่ยงของกองทุนและประเภทสินทรัพย์ที่กองทุนลงทุน จากน้อยไปมาก
	1	กองทุนรวมตลาดเงินที่ลงทุนในประเทศเท่านั้น
	2	กองทุนรวมตลาดเงิน (ลงทุนในต่างประเทศ ≤50% ของมูลค่าทรัพย์สินสุทธิ)
	3	กองทุนรวมพันธบัตร (ลงทุนในพันธบัตร ≥80% ของมูลค่าทรัพย์สินสุทธิ)
	4	กองทุนรวมตราสารหนี้ ที่ลงทุนใน Non-Investment Grade (High Yield Bond) หรือ ตราสารที่ไม่มีการจัดอันดับ (Unrated Bond) ไม่เกิน 20%
	5	กองทุนรวมตราสารหนี้ ที่ลงทุนใน Non-Investment Grade (High Yield Bond) หรือ Unrated Bond 20% ถึง <80% กองทุนรวมผสม (หากมีสัดส่วนตราสารหนี้สูงระดับความเสี่ยงจะโน้มไป 4 หากมีตราสารทุนสูงจะโน้มไป 6)
	6	กองทุนรวมตราสารหนี้ ที่ลงทุนใน Non-Investment Grade (High Yield Bond) หรือ Unrated Bond ≥80% กองทุนรวมตราสารทุน (ลงทุนในตราสารทุน ≥80% ของมูลค่าทรัพย์สินสุทธิ)
	7	กองทุนรวมหมวดอุตสาหกรรม
	8	กองทุนรวมที่ลงทุนในสินทรัพย์ทางเลือก ≥80% ของมูลค่าทรัพย์สินสุทธิ เช่น ทองคำ, น้ำมัน, สินค้าโภคภัณฑ์, REITs, กองทุนโครงสร้างพื้นฐาน, กองทุนรวมอสังหาริมทรัพย์
	8+	กองทุนที่ลงทุนในตราสารอนุพันธ์ (Derivative), การขายล่วงหน้า (Short Selling), ธุรกรรมซื้อคืน (Repo)