ความรู้พื้นฐานของตราสารหนี้

1.	ความหมายและเหตุผลในการระดมทุนด้วยตราสารหนี้
1.1	ความหมายของตราสารหนี้
ตราสารหนี้ เปรียบเสมือนสัญญาการกู้ยืม โดยผู้ลงทุนในตราสารหนี้คือผู้ให้กู้ มีสถานะเป็นเจ้าหนี้ ได้รับผลตอบแทนเป็นดอกเบี้ยและได้รับเงินต้นคืนเมื่อครบกำหนดการกู้ยืม ส่วนผู้ออกตราสารเป็นผู้กู้ มีสถานะเป็นลูกหนี้ ทั้งนี้ผู้ออกตราสารอาจเป็นได้ทั้งรัฐบาลและบริษัทเอกชน

1.2	สาเหตุของการระดมทุนด้วยตราสารหนี้
ภาครัฐและรัฐวิสาหกิจ
	*	ภาครัฐไม่สามารถระดมทุนด้วยการออกตราสารทุนได้
	*	กู้เงินมาเพื่อทำโครงการใหญ่ เช่น รถไฟฟ้า
	*	สร้างความสมดุลของรายได้กับรายจ่าย เนื่องจากรายได้ไม่เพียงพอที่จะนำมาทำโครงการขนาดใหญ่
	*	ดอกเบี้ยการกู้ต่ำ เนื่องจากตราสารหนี้ที่ออกโดยรัฐบาลถือว่ามีความน่าเชื่อถือสูงสุดในประเทศ และปราศจากความเสี่ยงในการผิดนัดชำระหนี้
ภาคเอกชน
	*	กู้เงินมาเพื่อทำโครงการต่างๆ
	*	ต้นทุนต่ำกว่าการกู้จากธนาคาร และการออกหุ้นสามัญ (ต้นทุนของตราสารทุนสูงกว่าตราสารหนี้ เนื่องจากบริษัทผู้ออกตราสารทุนต้องแบ่งความเป็นเจ้าของ (ให้หุ้น) รวมถึงจ่ายเงินปันผลให้ผู้ลงทุน และเนื่องจากตราสารทุนมีความเสี่ยงสูงกว่าตราสารหนี้ ผู้ลงทุนจึงต้องการผลตอบแทนจากตราสารทุนสูงกว่าตราสารหนี้)
	*	ลดภาษี เนื่องจากดอกเบี้ยตราสารหนี้ถือเป็นค่าใช้จ่ายของบริษัท ส่งผลให้กำไรและภาษีลดลง